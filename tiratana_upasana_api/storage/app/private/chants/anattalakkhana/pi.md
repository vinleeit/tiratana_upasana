# ANATTALAKKHAṆA SUTTA

**Yantaṁ sattehi dukkhena ñeyyaṁ anattalakkhaṇaṁ,\
Attavādāttasaññānaṁ sammadeva vimocanaṁ,\
Sambuddho taṁ pakāsesi diṭṭhasaccāna yoginaṁ,\
Uttariṁ paṭivedhāya bhāvetuṁ ñāṇamuttamaṁ,\
Yantesaṁ diṭṭhadhammānaṁ ñāṇenupaparikkhataṁ,\
Sabbāsavehi cittāni vimucciṁsu asesato,\
Tathā ñāṇānusārena sāsanaṁ kātumicchataṁ,\
Sādhūnaṁ atthasiddhatthaṁ taṁ suttantaṁ bhaṇāma se.**

**Evamme sutaṁ,\
Ekaṁ samayaṁ Bhagavā, Bārāṇasiyaṁ viharati, Isipatane Migadāye.\
Tatra kho Bhagavā pañcavaggiye bhikkhū āmantesi.**

**Rūpaṁ bhikkhave anattā. Rūpañcahidaṁ bhikkhave attā abhavissa, nayidaṁ rūpaṁ ābādhāya saṁvatteyya, labbhetha ca rūpe, evaṁ me rūpaṁ hotu evaṁ me rūpaṁ mā ahosīti. Yasmā ca kho bhikkhave rūpaṁ anattā, tasmā rūpaṁ ābādhāya saṁvattati, na ca labbhati rūpe, evaṁ me rūpaṁ hotu evaṁ me rūpaṁ mā ahosīti.**

**Vedanā anattā, vedanā ca hidaṁ bhikkhave attā abhavissa, nayidaṁ vedanā ābādhāya saṁvatteyya, labbhetha ca vedanāya, evaṁ me vedanā hotu evaṁ me vedanā mā ahosīti. Yasmā ca kho bhikkhave vedanā anattā, tasmā vedanā ābādhāya saṁvattati, na ca labbhati vedanāya, evaṁ me vedanā hotu evaṁ me vedanā mā ahosīti.**

**Saññā anattā, saññā ca hidaṁ bhikkhave attā abhavissa, nayidaṁ saññā ābādhāya saṁvatteyya, labbhetha ca saññāya, evaṁ me saññā hotu evaṁ me saññā mā ahosīti. Yasmā ca kho bhikkhave saññā anattā, tasmā saññā ābādhāya saṁvattati, na ca labbhati saññāya, evaṁ me saññā hotu evaṁ me saññā mā ahosīti.**

**Saṅkhārā anattā, saṅkhārā ca hidaṁ bhikkhave attā abhavissaṁsu, nayidaṁ saṅkhārā ābādhāya saṁvatteyyuṁ, labbhetha ca saṅkhāresu, evaṁ me saṅkhārā hontu evaṁ me saṅkhārā mā ahesunti. Yasmā ca kho bhikkhave saṅkhārā anattā, tasmā saṅkhārā ābādhāya saṁvattanti, na ca labbhati saṅkhāresu, evaṁ me saṅkhārā hontu evaṁ me saṅkhārā mā ahesunti.**

**Viññāṇaṁ anattā, viññāṇanca hidaṁ bhikkhave attā abhavissa, nayidaṁ viññāṇam ābādhāya saṁvatteyya, labbhetha ca viññāṇe, evaṁ me viññāṇaṁ hotu evaṁ me viññāṇaṁ mā ahosīti. Yasmā ca kho bhikkhave viññāṇaṁ anattā, tasmā viññāṇaṁ ābādhāya saṁvattati, na ca labbhati viññāṇe, evaṁ me viññāṇaṁ hotu evaṁ me viññāṇaṁ mā ahosīti.**

**Taṁ kiṁ maññatha bhikkhave rūpaṁ niccaṁ vā aniccaṁ vāti?\
Aniccaṁ bhante.**

**Yampanāniccaṁ dukkhaṁ vā taṁ sukhaṁ vāti?\
Dukkhaṁ bhante.**

**Yampanāniccaṁ dukkhaṁ vipariṇāma-dhammaṁ, kallaṁ nu taṁ samanupassituṁ. Etaṁ mama esohamasmi eso me attāti?\
No hetaṁ bhante.**

**Taṁ kiṁ maññatha bhikkhave vedanā niccā vā aniccā vāti?\
Aniccā bhante.**

**Yampanāniccaṁ dukkhaṁ vā taṁ sukhaṁ vāti?\
Dukkhaṁ bhante.**

**Yampanāniccaṁ dukkhaṁ vipariṇāma-dhammaṁ, kallaṁ nu taṁ samanupassituṁ. Etaṁ mama esohamasmi eso me attāti?\
No hetaṁ bhante.**

**Taṁ kiṁ maññatha bhikkhave saññā niccā vā aniccā vāti?\
Aniccā bhante.**

**Yampanāniccaṁ dukkhaṁ vā taṁ sukhaṁ vāti?\
Dukkhaṁ bhante.**

**Yampanāniccaṁ dukkhaṁ vipariṇāma-dhammaṁ, kallaṁ nu taṁ samanupassituṁ. Etaṁ mama esohamasmi eso me attāti?\
No hetaṁ bhante.**

**Taṁ kiṁ maññatha bhikkhave saṅkhārā niccā vā aniccā vāti?\
Aniccā bhante.**

**Yampanāniccaṁ dukkhaṁ vā taṁ sukhaṁ vāti?\
Dukkhaṁ bhante.**

**Yampanāniccaṁ dukkhaṁ vipariṇāma-dhammaṁ, kallaṁ nu taṁ samanupassituṁ. Etaṁ mama esohamasmi eso me attāti?\
No hetaṁ bhante.**

**Taṁ kiṁ maññatha bhikkhave viññāṇaṁ niccaṁ vā aniccaṁ vāti?\
Aniccaṁ bhante.**

**Yampanāniccaṁ dukkhaṁ vā taṁ sukhaṁ vāti?\
Dukkhaṁ bhante.**

**Yampanāniccaṁ dukkhaṁ vipariṇāma-dhammaṁ, kallaṁ nu taṁ samanupassituṁ. Etaṁ mama esohamasmi eso me attāti?\
No hetaṁ bhante.**

**Tasmātiha bhikkhave, yaṅkiñci rūpaṁ atītānāgata-paccuppannaṁ, ajjhattaṁ vā bahiddhā vā, oḷārikaṁ vā sukhumaṁ vā, hīnaṁ vā paṇītaṁ vā, yandūre santike vā, sabbaṁ rūpaṁ, netaṁ mama nesohamasmi na meso attāti. Evametaṁ yathābhūtaṁ sammappaññāya daṭṭhabbaṁ.**

**Yā kāci vedanā atītānāgata-paccuppannā, ajjhattā vā bahiddhā vā, oḷārikā vā sukhumā vā, hīnā vā paṇītā vā, yā dūre santike vā, sabbā vedanā, netaṁ mama nesohamasmi na meso attāti. Evametaṁ yathābhūtaṁ sammappaññāya daṭṭhabbaṁ.**

**Yā kāci saññā atītānāgata-paccuppannā, ajjhattā vā bahiddhā vā, oḷārikā vā sukhumā vā, hīnā vā paṇītā vā, yā dūre santike vā, sabbā saññā, netaṁ mama nesohamasmi na meso attāti. Evametaṁ yathābhūtaṁ sammappaññāya daṭṭhabbaṁ.**

**Ye keci saṅkhārā atītānāgata-paccuppannā, ajjhattā vā bahiddhā vā, oḷārikā vā sukhumā vā, hīnā vā paṇītā vā, ye dūre santike vā, sabbe saṅkhārā, netaṁ mama nesohamasmi na meso attāti. Evametaṁ yathābhūtaṁ sammappaññāya daṭṭhabbaṁ.**

**Yaṅkinci viññāṇaṁ atītānāgata-paccuppannaṁ, ajjhattaṁ vā bahiddhā vā,\
oḷārikaṁ vā sukhumaṁ vā, hīnaṁ vā paṇītaṁ vā, yandūre santike vā,\
sabbaṁ viññāṇaṁ, netaṁ mama nesohamasmi na meso attāti. Evametaṁ yathābhūtaṁ sammappaññāya daṭṭhabbaṁ.**

**Evaṁ passaṁ bhikkhave sutvā ariyasāvako, rūpasmiṁpi nibbindati, vedanāyapi nibbindati, saññāyapi nibbindati, saṅkhāresupi nibbindati, viññāṇasmiṁpi nibbindati, nibbindaṁ virajjati, virāgā vimuccati, vimuttasmiṁ vimuttamiti ñāṇaṁ hoti. Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyāti pajānātīti.**

**Idamavoca Bhagavā. Attamanā pañcavaggiyā bhikkhū Bhagavato bhāsitaṁ abhinanduṁ.**

**Imasmiñca pana veyyākaraṇasmiṁ bhaññamāne pañcavaggiyānaṁ bhikkhūnaṁ anupādāya, āsavehi cittāni vimucciṁsūti.**

**Anattalakkhaṇasuttaṁ niṭṭhitaṁ.**
