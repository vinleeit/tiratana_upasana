# DHAMMANIYAMA SUTTA

**Evamme sutaṁ,\
Ekaṁ samayaṁ bhagavā,\
Sāvatthiyaṁ viharati,\
Jetavane anāthapiṇḍikassa, ārāme.**

**Tatra kho Bhagavā bhikkhū āmantesi bhikkhavoti.\
Bhadanteti te bhikkhū Bhagavato paccassosuṁ.\
Bhagavā etadavoca.**

**Uppādā vā bhikkhave tathāgatānaṁ anuppādā vā tathāgatānaṁ,\
Ṭhitāva sā dhātu dhammaṭṭhitatā dhammaniyāmatā:\
Sabbe saṅkhārā aniccāti.\
Taṁ tathāgato abhisambujjhati abhisameti.\
Abhisambujjhitvā abhisametvā ācikkhati deseti,\
paññapeti paṭṭhapeti, vivarati vibhajati uttānīkaroti:\
Sabbe saṅkhārā aniccāti.**

**Uppādā vā bhikkhave tathāgatānaṁ anuppādā vā tathāgatānaṁ,\
Ṭhitāva sā dhātu dhammaṭṭhitatā dhammaniyāmatā:\
Sabbe saṅkhārā dukkhāti.\
Taṁ tathāgato abhisambujjhati abhisameti.\
Abhisambujjhitvā abhisametvā ācikkhati deseti,\
paññapeti paṭṭhapeti, vivarati vibhajati uttānīkaroti:\
Sabbe saṅkhārā dukkhāti.**

**Uppādā vā bhikkhave tathāgatānaṁ anuppādā vā tathāgatānaṁ,\
Ṭhitāva sā dhātu dhammaṭṭhitatā dhammaniyāmatā:\
Sabbe dhammā anattāti.\
Taṁ tathāgato abhisambujjhati abhisameti.\
Abhisambujjhitvā abhisametvā ācikkhati deseti,\
paññapeti paṭṭhapeti, vivarati vibhajati uttānīkaroti:\
Sabbe dhammā anattāti.**

**Idamavoca Bhagavā.\
Attamanā te bhikkhū Bhagavato bhāsitaṁ,\
abhinandun’ti.**
